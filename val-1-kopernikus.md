<nav>
    <a href="https://www.visindavefur.is/svar.php?id=60196">Hver var Nikulás Kópernikus?</a>
    <a href="https://www.visindavefur.is/svar.php?id=7097">Hvernig varð sólkerfið til?</a>
    <a href="https://www.visindavefur.is/svar.php?id=5777">Af hverju lét Júlíus Sesar árið byrja á janúar?</a>
    <a href="https://www.britannica.com/biography/Nicolaus-Copernicus">Encyclopædia Britannica: Nicolaus Copernicus</a>
</nav>
<h1>Nikulás Kópernikus</h1>

<p>Nikulás Kópernikus fæddist 19. febrúar 1473 í borginni Torun sem nú er ekki fjarri miðju Póllands. Borgin var í Hansasambandinu á þessum tíma, mikilvæg viðskiptamiðstöð og vellauðug.
</p><p>
Átján ára að aldri fór Kópernikus til náms við háskólann í Krakow, en hann er meðal elstu háskóla í Evrópu og naut mikillar virðingar. Meðal annars var stjörnufræði þar í hávegum og er talið að þar hafi Kópernikus fengið áhuga á þeirri fræðigrein. Hann dvaldist í þrjú ár í Krakow og hélt nokkru síðar suður til Ítalíu til náms í kirkjurétti við háskólann í Bologna. Þar bjó  hann hjá þekktum prófessor í <a href="?id=2601" title="Eru stjörnuspár sannar?">stjörnuspeki</a>, Dominico Maria di Novara (1454-1504), og voru því hæg heimatökin að halda áfram með stjörnufræðina jafnframt öðrum fræðaiðkunum. Eftir fjögur ár sneri Kópernikus aftur heim, án prófa. Móðurbróðir hans sem var biskup í Varmíu (Ermlandi)  hafði þá útvegað honum hagstætt kanúkaembætti við dómkirkjuna í Frombork sem var höfuðborg héraðsins. Hann fékk síðan leyfi til að fara aftur til Ítalíu og stundaði þá læknanám við háskólann í Padúa frá 1501, en hélt svo til Ferrara og lauk þar doktorsprófi í kirkjurétti árið 1503.
</p><p>
Að náminu loknu tók Kópernikus til starfa í þágu katólsku kirkjunnar í Póllandi og var hennar þjónn æ síðan. Hann gat sér gott orð sem læknir og einnig sem stjörnufræðingur sem birtist til að mynda í því að til hans var leitað þegar páfastóll fór að hugsa til þess að endurbæta <a href="?id=5777" title="Af hverju lét Júlíus Sesar árið byrja á janúar?">júlíanska tímatalið</a>. Sömuleiðis naut hann trausts í stjórnunarstörfum og gerði meðal annars tillögur um endurskoðun á myntsláttu í landinu, og var þeim fylgt með góðum árangri. 
</p><p>
Lítillega fékkst Kópernikus við ritstörf og gaf árið 1509 út latneska þýðingu sína á ljóðabréfum eftir <a href="?id=3839" title="Get ég fengið að sjá gríska stafrófið?">grískumælandi</a> skáld. Vinur hans orti um hann kvæði með bókinni eins og þá var siður, og getur þess þá í framhjáhlaupi að þýðandinn hafi fengið  merkilegar hugmyndir um stjörnufræði. Einkalíf Kópernikusar var að mestu tíðindalaust og hann var að sjálfsögðu ókvæntur eins og vera ber um katólskan klerk, en leyfði sér á efri árum að hafa ráðskonu þangað til hneykslunargjarn biskup tók í taumana. Er talið að það hafi fengið allmjög á gamla manninn.
</p><p>
Kópernikus fór að öllu með gát þegar hann tók að kynna öðrum nýstárlegar hugmyndir sínar um <a href="?id=7097" title="Hvernig varð sólkerfið til?">sólkerfið</a>. Fyrst dreifði hann stuttu handriti án titils og höfundarnafns, en það var síðar nefnt <cite>Commentariolus</cite>. Þar setur hann fram ágrip af sólmiðjukenningu sinni í frumútgáfu á innan við 20 síðum og án stærðfræði. Hefur verið mjög á huldu hvenær þetta gerðist, en nú er talið að Kópernikus hafi stigið þetta skref á árunum 1511-13.
</p><p>
Talið er að Kópernikus hafi byrjað að vinna að bókinni <cite>Um snúninga himinhvelanna</cite> um 1517 og verkinu hafi í raun verið lokið um 1532. Hann fór sér þó að engu óðslega um prentun og munu þá sumir tala um kjarkleysi en aðrir um gætni &#8722; og má einu gilda. Svo mikið er víst að honum var mikið í mun að gera verkið sem best úr garði og var sífellt að endurbæta það og fága svo að það gæti orðið sem traustast. Minnir sú saga á hegðun <a href="?id=670" title="Hver var Charles Darwin?">Charles Darwins</a> við svipaðar aðstæður, enda má Guð vita hvort verk þessara manna hefðu haft eins mikil áhrif, ef þeir hefðu ekki vandað svo þrákelknislega til þeirra.
</p><p>
Um nafnið á bók Kópernikusar, <cite>De revolutionibus orbium caelestium</cite>, segir bandaríski fræðimaðurinn Edward Rosen:<blockquote>... <em>orbium</em>, þriðja orðið í <a href="?id=2656" title="Hve gömul er latína?">latneska</a> heitinu á bókinni <cite>Um snúningana</cite> táknar þar ekki himinhnetti, ... heldur hin (ímynduðu) ósýnilegu hvel sem hreyfðu sýnilegu himinhnettina samkvæmt þeim hugmyndum um heimsmyndina sem <a href="?id=19304" title="Hvenær urðu Forngrikkir að Grikkjum?">Forngrikkir</a> settu fram og voru enn í fullu gildi fyrir Kópernikusi og samtíðarmönnum hans. (Kópernikus: 1992)</blockquote>Vorið 1539 kom í heimsókn til Kópernikusar ungur fræðimaður, Georg Joachim (1514-1574), öðru nafni Rheticus, prófessor við háskólann í Wittenberg í Þýskalandi. Rheticus fékk mikinn áhuga á riti Kópernikusar og hvatti hann til að láta prenta það. Jafnframt fékk hann leyfi Kópernikusar til að semja ágrip eða lýsingu á verkinu og gefa hana út sem eins konar undanfara. Kom sú bók hans út þegar á árinu 1540 og bar heitið <cite>Fyrsta frásögn af bókum snúninganna</cite> (<cite>Narratio Prima</cite>). Hún fór víða og vakti athygli fræðimanna, enda miklu læsilegra og aðgengilegra rit en fyrirmyndin.
</p><p>
Eftir talsverðar fortölur fékk Rheticus Kópernikus til að samþykkja að láta prenta höfuðritið sjálft, eftir að hann hafði enn aukið við það og lagfært. Prentunin fór fram í Nürnberg og sá Rheticus um hana langleiðina, enda var heilsu Kópernikusar þá tekið að hraka. Á lokaspretti prentunarinnar lenti umsjón verksins hins vegar í höndunum á Andreasi Osiander (1498-1552) sem var einn af þekktustu guðfræðingum mótmælenda. Hann hafði áður skrifast á við Kópernikus og meðal annars ráðlagt honum  að færa kenningar sínar í annan búning til að sneiða hjá andstöðu kirkjunnar. Þorsteinn Sæmundsson segir svo frá þessu:<blockquote>Mælti Osiander með því, að Kóperníkus skrifaði formála, þar sem hann legði áherslu á, að stjörnufræðilegar kenningar væru ekki trúaratriði, heldur   eingöngu hjálpartæki til að auðvelda stjörnufræðilega útreikninga. Kenningarnar segðu því ekki endilega til um það, hvernig hlutunum væri háttað <em>í raun og veru</em>, heldur væri tilgangur þeirra sá, að gefa sem nákvæmasta lýsingu á því, hvernig hlutirnir <em>sýndust</em> vera. Þetta virðist hafa verið skoðun Osianders, en Kóperníkusi var hún fjarri skapi. Hann trúði  því fastlega, að hann hefði fundið hinn eina   og sanna gang himintunglanna, en ekki eitthvert þægilegt reikningskerfi. (Þorsteinn Sæmundsson: 1973)</blockquote>Þótt Kópernikus vildi ekki ganga eins langt til móts við hefðbundnar skoðanir og Osiander lagði til, viðhafði hann ýmiss konar  varúðarráðstafanir í diplómatískum stíl.   Meðal annars tileinkaði hann rit sitt Páli   þriðja <a href="?id=4914" title="Hvernig er nýr páfi valinn?">páfa</a> með sérstöku formálsávarpi.
</p><p>
Fyrsta prentaða eintakið af bókinni miklu <cite>Um snúninga himintunglanna</cite> barst höfundinum þar sem hann lá á banabeði. Segir sagan að hann hafi ekki lengur verið með rænu þegar hann fékk bókina í hendur. Kannski var það líka eins gott, því að dularfullur formáli hafði bæst við bókina eins og hún hafði farið frá hans hendi. Formálinn var nafnlaus og leit út við  fyrstu sýn eins og hann væri eftir Kópernikus sjálfan. Þó var sú  missmíð á að í textanum var borið lof á „höfund bókarinnar“ í þriðju persónu. 
</p><p>
Formálinn er annars í samræmi við þau sjónarmið Osianders sem lýst var hér á undan. Vakti hann því í fyrstu miklar deilur um það, hvort Kópernikus hefði sjálfur trúað á kenningar sínar sem lýsingu á raunveruleikanum eður ei. Þær  deilur hjöðnuðu þó síðar þegar ljóst varð að Kópernikus hafði alls ekki skrifað þennan  formála sjálfur, heldur var hann verk Osianders sem hefur þar með tryggt sér allsérstæðan sess í hugmyndasögunni, þótt hann hafi sjálfsagt viljað vel.
<br>
Nikulás Kópernikus lést 24. maí árið 1543, þá sjötugur að aldri.
</p>
<h4>Höfundar:</h4>
<p>
Þorsteinn Vilhjálmsson (1940-2025) <br>
prófessor emeritus, ritstjóri Vísindavefsins 2000-2010 og ritstjóri Evrópuvefsins 2011
</p><p>
Ívar Daði Þorvaldsson <br>
M.Sc. í hugbúnaðarverkfræði og fyrrverandi starfsmaður Vísindavefsins
</p><p>
<!-- Heimildir úr https://www.visindavefur.is/svar.php?id=60196 -->
<h4>Heimildir:</h4>
<ul>
    <li>Kópernikus, Nikulás, 1985. <cite>Complete Works, Vol. 3: Minor Works.</cite> Ensk þýðing Edward Rosen með Erna Hilfstein. London: MacMillan.</li>
    <li>Kópernikus, Nikulás, 1992. <cite>Complete Works, Vol. 2: On the Revolutions.</cite> Ensk þýðing og athugasemdir eftir Edward Rosen, nýr inngangur eftir Erna Hilfstein. London: MacMillan og Polish Science Publications. [Endurprentun á útgáfu frá 1978].</li>
    <li>Þorsteinn Sæmundsson, 1973. „Kópernikus, ævi hans og afrek“. <cite>Andvari 98</cite>, bls. 104-125.</li>
    <li>Þorsteinn Vilhjálmsson, 1986. <cite>Heimsmynd á hverfanda hveli I</cite>. Reykjavík: Mál og menning. [Þetta svar er að miklu leyti byggt á þessari bók].</li>
</ul>

<!--efnisorð-->

<h4>Efnisorð</h4>
<ul>
    <li><a href="/search/?q=Nikul%C3%A1s+K%C3%B3pernikus">Nikulás Kópernikus</a></li>
    <li><a href="/search/?q=stj%C3%B6rnufr%C3%A6%C3%B0i">stjörnufræði</a></li>
    <li><a href="/search/?q=kirkjur%C3%A9ttur">kirkjuréttur</a></li>
    <li><a href="/search/?q=j%C3%BAl%C3%ADanska+t%C3%ADmatali%C3%B0">júlíanska tímatalið</a></li>
    <li><a href="/search/?q=ritst%C3%B6rf">ritstörf</a></li>
    <li><a href="/search/?q=Commentariolus">Commentariolus</a></li>
    <li><a href="/search/?q=s%C3%B3lmi%C3%B0jukenning">sólmiðjukenning</a></li>
    <li><a href="/search/?q=Um+sn%C3%BAning+himinhvelanna">Um snúning himinhvelanna</a></li>
    <li><a href="/search/?q=hvel">hvel</a></li>
    <li><a href="/search/?q=himinhnettir">himinhnettir</a></li>
    <li><a href="/search/?q=Rheticus">Rheticus</a></li>
    <li><a href="/search/?q=Osiander">Osiander</a></li>
    <li><a href="/search/?q=form%C3%A1li">formáli</a></li>
    <li><a href="/search/?q=Edward+Rosen">Edward Rosen</a></li>
    <li><a href="/search/?q=Narratio+Prima">Narratio Prima</a></li>
</ul>

<!--ef tími vinnst til má nota eftirfarandi myndir í tímaverkefninu-->
<strong>Myndir:</strong><ul>
<li><a href="http://en.wikipedia.org/wiki/File:Nikolaus_Kopernikus.jpg" target="_blank">en.wikipedia.org - Nicolaus Copernicus</a>. Mynd af Kópernikusi. Sótt 7.7.2011.</li>
<li><a href="http://en.wikipedia.org/wiki/File:Jan_Matejko-Astronomer_Copernicus-Conversation_with_God.jpg" target="_blank">en.wikipedia.org - Nicolaus Copernicus</a>. Málverk eftir Matejko. Sótt 7.7.2011.</li>
<li><a href="http://en.wikipedia.org/wiki/File:Andreas-Osiander.jpg" target="_blank">en.wikipedia.org - Andreas Osiander</a>. Sótt 7.7.2011.</li></ul>
